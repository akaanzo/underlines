# Stamina: una storia sbagliata
_Beatrice Mautino_

---

[...] da una parte, un'associazione dal profilo scientifico approssimativo che propone un rimedio inverosimile per malattie devastanti; dall'altra, una politica spesso indecisa e opportunista e una comunità scientifica incapace di comunicare adeguatamente le sue sacrosante ragioni. In mezzo, un'informazione spesso superficiale che cerca di mediare tra due apparenti ragioni, come se fossero le opinioni e non i fatti a dover guidare le scelte terapeutiche. Una storia in cui è facile identificare chi sono gli sconfitti: innanzitutto i pazienti e le loro famiglie, prima illusi, poi sfruttati e traditi da chi ha speculato sulla sofferenza e la solitudine; in secondo luogo, l'opinione pubblica continuamente invitata a schierarsi come se l'unico modello di confronto fosse quello televisivo.

---

La scienza non può pretendere una fiducia incondizionata come fosse un'attività disinteressata, ma, come ogni altra istituzione o sistema di potere, deve continuamente mostrarsi credibile e trasparente.

---

Prima di diffondere un farmaco o una terapia è necessaria una sperimentazione controllata che porti alla definizione di protocolli rigorosi.

---

Il “metodo Stamina” rientra nella categoria delle pseudoscienze, poiché assomiglia alla scienza, ma non ne rispetta i canoni.

---

Vannoni non ha fatto nulla per dimostrare l'efficacia del suo presunto metodo o per mettere la comunità scientifica nelle condizioni di fare verifiche.

---

Non si può dire «non c'è nulla da fare, non devi credere a quella terapia». Quando si è disperati rinunciare a credere è impossibile.

---

Il metodo scientifico prevede che qualunque decisione, sia di tipo terapeutico-clinica sia di tipo politico-amministrativa, debba sempre essere sostenuta da evidenze empiriche.

---

La scienza e la pratica medica però non ammettono tentativi che non abbiano una giustificazione teorica e non siano accompagnati da predizioni plausibili ed esplicite. Dopo il Codice di Norimberga (1947) e la Dichiarazione di Helsinki (1964) non è più possibile una sperimentazione guidata solo dalla curiosità intellettuale o dalla passione generosa.

---

La mancanza di razionalità nelle scelte terapeutiche è testimoniata anche dalla tendenza a considerare tutto ciò che è “alternativo” al sapere ufficiale buono ed efficace (da cure non sostenute dall'evidenza come omeopatia o agopuntura, a coltivazioni basate su imprecisati concetti biodinamici, fino agli innumerevoli rimedi semplicistici in grado di migliorare il nostro quotidiano).

---


Alla base c'è una profonda incomprensione dei metodi della scienza. La scienza deve trovare il modo di parlare di più di come essa si sviluppa e dei metodi che usa, evitando che siano i fatti di cronaca e i titoli sui media a dettare l'agenda della divulgazione scientifica.

---

[...] quella di Stamina è una storia sbagliata, una storia che non sarebbe mai dovuta cominciare e che, come tutte le storie sbagliate, finirà male o, peggio, non finirà mai, andando ad alimentare quel sottobosco di discorsi da bar pieni di complottismi e giustizia spicciola.

---


Nella narrativa di Stamina, l'aver provato su di sé il trattamento dà a Vannoni quella credibilità che altrimenti non avrebbe avuto. Davide Vannoni non è un medico, lo sappiamo tutti ormai, non è un biologo, non ha mai lavorato con le cellule staminali, non ha mai prodotto lavori scientifici nel campo delle neuroscienze sperimentali. Diventa credibile nel momento in cui si mette in gioco in prima persona, perché «l'ha provato anche lui ed è guarito».

---

La Stampa, che ha potuto vedere in esclusiva le carte di una delle tante indagini in corso, ha stimato [1] che i trattamenti costassero in media 27 mila euro a testa, per un totale che supera il milione e mezzo di euro.

---

Vi chiederete adesso come un trattamento non sperimentato e che viola una direttiva europea possa riuscire a entrare in una struttura pubblica. Semplice, se non ti fanno entrare dalla porta d'ingresso e non hai le chiavi per quella sul retro, trova qualcuno che le abbia e fattelo amico.

---

[...] siamo partiti dal sottoscala di una specie di call center, siamo passati da un centro estetico a San Marino, per poi rientrare in territorio italiano in una struttura pubblica e riuscire, alla fine, a far passare un trattamento non sperimentato, che viola una direttiva europea, portato avanti da persone indagate per esercizio abusivo della professione medica e truffa, come “cura compassionevole” pagata dallo Stato, cioè da noi.

---

Ciò che rende Stamina unica nel panorama delle centinaia di presunte cure miracolose per le malattie più disparate è che è stata eletta a “cura ufficiale di fatto”, senza passare attraverso il normale processo di validazione scientifica.

---

[...] **«un vero scienziato accetta qualsiasi fenomeno, anche se inspiegato, purché sia accertato».**

---

[...] **qualsiasi affermazione, per quanto pronunciata con sicurezza, in sé non è una prova. Lo diventa solo se è supportata dai fatti.** 

---

**Far leva sulla disperazione, esasperare i toni, amplificare le emozioni porta a tralasciare la componente più razionale del processo di comunicazione: l'informazione e l'elaborazione dei contenuti.**

---

