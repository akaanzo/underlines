# Pane e bugie: La verità su ciò che mangiamo. I pregiudizi, gli interessi, i miti, le paure
_Dario Bressanini_

---

La disinformazione ha molte facce: si traveste da leggenda urbana che continua a propagarsi di bocca in bocca, di sito in sito, e trae credibilità proprio dall’ampia diffusione, di cui si autoalimenta.

---

Esistono particolari varietà di patate che sono colorate naturalmente di viola, rosso e arancione, ma altre sono frutto di alterazioni genetiche indotte.

---

[...] secondo la definizione dell’Unione europea, sotto tale sigla sono compresi soltanto gli organismi che derivano da modificazioni mirate effettuate attraverso la tecnica del DNA ricombinante. Tra le manipolazioni che non ricadono legalmente sotto la categoria degli OGM ci sono quelle ottenute con le radiazioni nucleari: raggi gamma, raggi X, raggi alfa, raggi beta e fasci di neutroni lenti.

---


A essere sbagliata però è proprio l’idea di immutabilità di una specie. Le specie viventi sono in lenta ma continua mutazione e si trasformano attraverso vari meccanismi tra cui, in particolare nel mondo vegetale, lo scambio di materiale genetico. Il grano tenero con cui prepariamo il pane, ad esempio, è il risultato di un incrocio tra tre specie diverse: il farro e due erbe selvatiche.

---

Le mutazioni spontanee sono uno dei motori dell’evoluzione. Ogni tanto qualche gene viene modificato casualmente da un errore di trascrizione durante la riproduzione. Oppure viene alterato da qualche agente chimico o da radiazioni presenti nell’ambiente.

---

Un altro motore dell’evoluzione naturale sono i processi che portano alla fusione di due genomi di specie diverse da cui deriva una terza nuova di zecca, oppure i processi in cui porzioni del DNA di una specie si integrano in una seconda specie, [...]

--- 

Alla fine degli anni Sessanta, nei laboratori del Comitato nazionale energia nucleare (CNEN, poi trasformato in ENEA) della Casaccia, il gruppo del professor Gian Tommaso Scarascia Mugnozza irraggiò con fasci di neutroni una gloriosa varietà di grano duro detto Senatore Cappelli, che aveva avuto un ruolo da protagonista nella cosiddetta «battaglia del grano» nel Ventennio fascista.4 Come al solito, la stragrande maggioranza dei semi irradiati morì o produsse piante abnormi. Ma una pianticella sopravvisse e mostrò caratteristiche interessanti: era più bassa, più resistente e con rese maggiori del Cappelli. Quel mutante venne incrociato con altre varietà di grano e nel 1974 fu registrato il Creso, che nel giro di pochi anni diventò il grano duro d’elezione.

---


Non è l’essere transgenica che porta una pianta a essere benefica o dannosa, così come non è l’origine «nucleare» delle mutazioni a rendere queste varietà buone o cattive. Allo stesso modo, non è l’origine «naturale» di una sostanza a renderla innocua, [...]

---


[...] si dimentica che il codice genetico è universale e che tutti gli organismi viventi hanno moltissimi geni in comune. A rigore, non ha senso parlare di «geni del pomodoro» o di «geni del pesce». Il DNA di tutte le specie viventi è composto dalle stesse molecole e funziona più o meno nella stessa maniera.

---

Prima di approvare un OGM viene fatto uno screening sull’allergenicità della proteina espressa dal gene inserito. Se è «potenzialmente» allergenica, l’OGM non viene approvato. Punto. Se la stessa procedura venisse seguita per i normali cibi dovremmo ritirare dal mercato fragole, soia, arance, kiwi, cioccolato, noci, uova e molti altri prodotti che sappiamo essere non «potenzialmente», ma sicuramente allergenici. Questo è uno dei motivi per cui si dice che gli OGM sono più sicuri degli alimenti tradizionali.

---

Spesso i gruppi ambientalisti mostrano gravi lacune nella conoscenza delle tematiche scientifiche di cui si occupano, ma possiedono ottime capacità di comunicazione che consentono loro di creare slogan efficaci, doti di cui gli scienziati sono purtroppo drammaticamente carenti.

---

Spesso le prese di posizione più drastiche derivano da una convinzione di fondo, purtroppo molto diffusa, secondo cui ciò che è «naturale» è buono, mentre ciò che è creato o modificato dall’uomo è cattivo. È la filosofia della «natura benigna», su cui torneremo più avanti, fondata sull’idea (sbagliata) che si possa distinguere chiaramente ciò che è «naturale» da ciò che è «artificiale».

---

L’esempio del mais transgenico che produce la stessa proteina utilizzata anche dall’agricoltura biologica e che consente di ridurre l’uso di insetticidi non è abbastanza efficace: non colpisce lo stomaco, non spaventa, e quindi non serve allo scopo. Molto meglio usare un esempio completamente inventato ma di sicuro impatto per creare una repulsione profonda nei confronti degli OGM.

---

[...] la realtà è che in commercio esistono moltissimi alimenti allergenici potenzialmente pericolosi molto meno controllati degli OGM.

---

Citando solamente i possibili effetti negativi si vuole «sbilanciare» l’opinione del lettore, non fornendogli le informazioni necessarie perché possa decidere da solo.

---

Il sistema di implicazioni semantiche «naturale = sicuro = innocuo = moralmente buono» è diventato una sorta di «mantra» ideologico che tiene in stato di ipnosi una buona parte della società occidentale. Si tratta di una equazione che viene acriticamente utilizzata sul versante della bioetica medica dalle confessioni religiose, e su quello della bioetica applicata alle biotecnologie agroalimentari dai movimenti ambientalisti.

---

Inoltre va da sé che i prodotti cosiddetti naturali non sono tutti per forza innocui, visto che una significativa parte dei cancerogeni che assumiamo vengono dalle piante, che li sintetizzano per la loro difesa.

---

Il sodio è un metallo che quando viene a contatto con l’acqua produce idrogeno ed esplode. Il cloro invece è un gas verdognolo velenoso.

---

[...] nella spremuta la vitamina si degrada molto in fretta, per cui è importante berla appena preparata). La vitamina C industriale si produce a partire dal glucosio, uno degli zuccheri semplici che formano il saccarosio. Il processo, piuttosto complicato, è suddiviso in vari stadi e uno di questi consiste nella fermentazione causata da un microrganismo, un po’ come avviene nella produzione del vino o della birra.

---

Dal mais si ottengono l’etanolo (il cosiddetto bioetanolo), l’acido citrico, alcuni amminoacidi quali la lisina, l’acido glutammico e il triptofano, e molte altre sostanze che spesso troviamo negli alimenti. La filiera del mais è ormai così estesa che qualcuno ha stimato che la maggioranza degli alimenti confezionati, anche quelli che mangiamo in Italia, contiene almeno un ingrediente proveniente, anche se alla lontana, dal mais transgenico. E non possiamo dimenticare che dalla soia, che è in gran parte geneticamente modificata, si ottengono prodotti come l’olio e la lecitina, largamente utilizzata come emulsionante dall’industria alimentare.

---

[...] la maggior parte dell’aroma della vaniglia è dovuto a una singola molecola, la vanillina, e questa sostanza si può sintetizzare in laboratorio attraverso vari processi chimici. Ovviamente non a partire dalla vaniglia, ma da materie prime molto meno costose: per esempio la lignina, un sottoprodotto dell’industria della lavorazione del legno. Un altro possibile produttore di vanillina è l’industria petrolchimica, ed è comprensibile che il solo associare la vanillina a qualcosa di sgradevole come i residui del petrolio possa generare perplessità, diffidenza e anche repulsione nel consumatore. Tuttavia, per quanto strano possa sembrare, la magia dell’indistinguibilità degli atomi fa sì che la vanillina estratta dalla vaniglia sia identica alla vanillina sintetizzata a partire dal petrolio e abbia esattamente lo stesso aroma.

---

La distinzione delle molecole in naturali e non naturali è quindi basata su criteri culturali, economici, filosofici, anche psicologici se vogliamo, ma non certo chimici.

---

La tossicità di una molecola non dipende assolutamente dal procedimento utilizzato per sintetizzarla ma solo dalle sue caratteristiche intrinseche.

---

L’agricoltura moderna fa largo uso della chimica per proteggere le colture da infestanti e parassiti. Le sostanze impiegate sono collettivamente identificate dal termine «pesticidi» e comprendono gli erbicidi per eliminare le piante infestanti, gli insetticidi, i fungicidi e così via. Queste sostanze sono strettamente regolamentate. Alcune si possono usare solamente per determinate colture e in dosi ben specificate. In più l’agricoltore deve rispettare i cosiddetti «tempi di carenza», ossia un intervallo di sicurezza tra l’ultimo trattamento e la raccolta. Il rispetto dei tempi di carenza serve a garantire la salubrità delle derrate alimentari in commercio, lasciando il tempo al pesticida di degradarsi e di ridurre la propria concentrazione sul prodotto destinato al consumo.

---

La gran parte di queste sostanze non può essere utilizzata da chi coltiva alimenti biologici, la cui produzione è disciplinata in Europa da un regolamento del Consiglio della CEE.1 Secondo i principi enunciati in quel documento, la protezione delle colture da insetti, piante infestanti, funghi o altro deve avvenire senza l’ausilio di pesticidi di sintesi ma solo utilizzando quelli di origine naturale (ad esempio la famiglia di molecole chiamate piretroidi, il batterio Bacillus thuringiensis o il rotenone) oppure alcune sostanze usate tradizionalmente quali il solfato e l’idrossido di rame, lo zolfo, la paraffina, alcuni oli minerali e così via.

---

Il rotenone ad esempio, per via della sua tossicità, è in via di eliminazione dai protocolli di coltivazione biologica mentre i sali di rame, ampiamente utilizzati ad esempio nella coltivazione della vite, sono sostanze tossiche che non vengono eliminate facilmente dal terreno.

---

Esistono prodotti di sintesi meno dannosi di alcune sostanze ammesse in agricoltura biologica, ma poiché sono contrari alla «filosofia» del biologico non si possono utilizzare, anche se il loro impatto ambientale è minore.

---

[...] la certificazione non è sul prodotto finale bensì sul metodo di produzione. Questo è uno degli equivoci di fondo che l’agricoltura biologica si porta dietro sin dalla nascita. I controlli a cui le aziende del settore sono periodicamente sottoposte accertano che la produzione non si avvalga, ad esempio, di sostanze non autorizzate. Questo però non implica che non si possano trovare nel prodotto finale, perché potrebbero provenire da una contaminazione del suolo o dell’acqua, o essere stati aggiunti nelle fasi di trasporto o di stoccaggio. Non c’è nulla nei regolamenti che obblighi i prodotti finali ad avere determinate caratteristiche, proprio perché la legislazione si occupa solo del metodo di produzione.

---

Gli studi del gruppo di ricerca di Bruce Ames hanno stimato che l’americano medio ingerisce ogni giorno circa 1,5 grammi di pesticidi naturali (e stiamo parlando di migliaia di molecole diverse), contro 0,09 milligrammi al giorno di pesticidi di sintesi usati in agricoltura: una dose almeno diecimila volte più bassa.

---

Insomma, una sostanza chimica non è potenzialmente più cancerogena solo per il fatto di essere stata sintetizzata in laboratorio, e una sostanza naturale non è necessariamente più benigna solo perché l’ha prodotta la natura.

---

Insomma, siccome nella scienza l’onere della prova sta in chi fa delle affermazioni, se qualcuno sostiene che il cibo biologico è più nutriente lo deve dimostrare, e quel che emerge dalle ricerche condotte sino a ora è che questa dimostrazione non è stata trovata.

---

Nel 2005 il DEFRA, il ministero dell’Ambiente e dell’agricoltura britannico, ha commissionato uno studio per verificare l’utilità del food mile come indice di sostenibilità ambientale, arrivando alla conclusione «che un indicatore basato solo sullo spazio percorso non può essere una misura attendibile dell’impatto ambientale totale», [...]

---

[...] considerare solamente i chilometri percorsi non solo non è un buon indice, preso singolarmente, di sostenibilità ambientale, ma rischia addirittura di causare più danni di quanti ne vorrebbe risolvere.

---

In più pensate che uno studio del 2007 ha calcolato che se fate dieci chilometri in macchina per andare a comperare soltanto un chilo di verdura, generate più anidride carbonica che non facendola arrivare direttamente dal Kenya.

---

Detto brutalmente, si vuole vendere non solo un pomodoro prodotto localmente ma anche l’idea che tramite l’acquisto si possa «salvare il mondo» (indipendentemente dal fatto che sia vero o meno). Questi messaggi conquistano una fascia di consumatori «attenti» che diventano facile preda del marketing.

---

Oggi per generare nuove piante di banano si utilizzano, come per molte altre colture, le biotecnologie, e vengono preparate le cosiddette «colture cellulari». In breve, le cellule della pianta vengono cresciute in laboratorio, fatte replicare, stimolate a diventare embrioni e quindi lasciate trasformare in germogli.

---

Gli OGM avanzano tumultuosamente, ogni anno con crescita a due cifre, alla faccia dell’opposizione di Greenpeace e soci, e non si fermano certo per l’azione di qualche attivista travestito da pomodoro. Sono convinto che molti oppositori agli OGM siano persone che hanno dei valori sani e vogliano fare sinceramente del bene, ma sono spesso indirizzati da organizzazioni che hanno altri fini e alle quali poco importa se in questo modo il potere delle multinazionali aumenta.

---

La certezza non è di questa terra, ma in tutta sincerità io continuerò a consumare pesto. Non perché sia «sicuro» che sia innocuo, ma semplicemente perché mi piace e sono ragionevolmente convinto che non sia più pericoloso di altre cose che assumo quotidianamente.

---

[...] dato che la gran parte dei giornalisti e dei politici non ha gli strumenti culturali per discutere, indagare, divulgare e decidere su temi scientifici di interesse pubblico, l’unico modo in cui questi temi vengono affrontati è il classico «chi ci guadagna e chi ci perde».

---

Anche se le ricerche sono ancora in atto e non è ancora stata detta l’ultima parola, l’Organizzazione mondiale della sanità raccomanda cautelativamente che gli zuccheri «liberi» (escludendo quindi i carboidrati complessi come ad esempio l’amido contenuto in pasta e riso) non rappresentino più del 10 per cento dell’assunzione giornaliera di energia totale.

---

L’articolo saggiamente conclude che «diete proporzionalmente povere di zuccheri tendono a essere ricche di grassi, e quindi ci potrebbe essere un effetto non desiderato nell’auspicare diete povere di zuccheri. Per ridurre le malattie cardiovascolari e l’obesità si dovrebbe invece dare più enfasi all’aumento dell’attività fisica».

---

Oggi circa i tre quarti della produzione mondiale (146 milioni di tonnellate nel 2004) provengono dalla canna. Il saccarosio della barbabietola da zucchero è chimicamente indistinguibile da quello di canna e ha le stesse proprietà, ma si può identificarne l’origine tramite un’analisi al 13C (carbonio 13), contando cioè quanti atomi di carbonio hanno una massa in più delle solite dodici unità.

---

Lo zucchero viene prodotto nelle piante dalla fotosintesi a partire da acqua e anidride carbonica. Potremmo dire che è energia solare immagazzinata. È più o meno presente in tutte le piante, ma solo dalla canna e dalla barbabietola è economicamente conveniente estrarlo.

---

Lo zucchero di canna venne portato in Europa dai mercanti arabi. Nel 1747 il chimico tedesco Andreas Sigismund Marggraf scoprì il saccarosio nella barbabietola, e un suo studente, Franz Achard, introdusse nel 1802 il primo processo industriale di estrazione dello zucchero, in seguito adattato anche alla canna. Le barbabietole del tempo avevano un contenuto di saccarosio molto basso, del 4,5 per cento. Ora, dopo due secoli di selezioni e miglioramenti genetici, si è arrivati al 16-18 per cento. Il resto è acqua (75 per cento), fibre (5-6 per cento) e altre sostanze (2-3 per cento). Dopo essere stata tagliata, un’operazione che in molte parti del mondo è compiuta ancora a mano, la canna da zucchero viene pulita e trasportata immediatamente (poiché si deteriora in fretta) allo stabilimento di produzione, dove viene frantumata e schiacciata per estrarre il sugo con l’impiego di acqua. Il residuo legnoso, chiamato bagasse, viene seccato e utilizzato come combustibile, il che rende quasi autosufficiente dal punto di vista energetico l’impianto di produzione. Il sugo della canna viene filtrato. Si aggiunge poi del latte di calce – chiamato anche calce spenta o più propriamente idrossido di calcio Ca(OH)2 – allo scopo di neutralizzare gli acidi organici presenti che altrimenti inizierebbero velocemente a trasformare il saccarosio in glucosio e fruttosio. Il sugo viene scaldato a circa 95 °C. Grazie al latte di calce le impurità e i residui precipitano (si dice che il sugo viene «chiarificato») formando una fanghiglia che viene separata per gravità o centrifugazione. Queste impurità comprendono tra le altre cose glucosio e fruttosio, ceneri inorganiche, amminoacidi, pectine, fibre e altre proteine. Il succo a questo punto viene riscaldato per far evaporare parte dell’acqua, che raggiunge una concentrazione pari al 35 per cento circa. Ora nella soluzione, insieme ad acqua, zucchero e qualche impurità, ci sono degli ioni calcio in eccesso (come quelli che trovate indicati come Ca++ sulle etichette dell’acqua minerale) provenienti dal latte di calce. Per eliminarli normalmente si soffia nel liquido dell’anidride carbonica che reagisce con gli ioni calcio e forma il carbonato di calcio che si deposita (i chimici dicono «precipita»), come succede nella vostra lavastoviglie. Solo ora inizia la fase di cristallizzazione attraverso cui il saccarosio viene separato dalla melassa in varie fasi successive di centrifugazione ed evaporazione, sino a produrre lo zucchero grezzo di canna che possiamo comperare al supermercato. La melassa viene principalmente utilizzata come mangime animale. La raffinazione è il processo per cui lo zucchero grezzo viene separato dai residui di melassa per ottenere il saccarosio bianco cristallino. Lo zucchero grezzo viene lavato in acqua calda e sottoposto a un’ulteriore fase di chiarificazione. Si aggiunge ancora idrossido di calcio per far precipitare gli ultimi residui di melassa. Per eliminare i riflessi giallastri rimasti nel saccarosio si fa passare la soluzione sul carbone attivo, che assorbe alcune sostanze rimaste in soluzione. È lo stesso processo che si utilizza per rendere potabile l’acqua dei nostri rubinetti o negli acquari casalinghi. Una serie di cristallizzazioni e centrifugazioni portano allo zucchero bianco che ben conosciamo.

---

Dopo essere state raccolte e lavate, le barbabietole vengono tagliate in tante fettucce e messe in un apparecchio con acqua calda (60-80 °C), che denaturerà le membrane delle cellule e scioglierà il saccarosio e altre sostanze. La concentrazione di zucchero a questo punto è solo del 10-15 per cento e contiene molte impurità che devono assolutamente essere eliminate: sali inorganici (0,5 per cento) e sostanze organiche (1,4 per cento) come acidi, saponine, betaine, pectine, altre proteine, acido glutammico, fenoli, enzimi ecc. Questo liquido, chiamato sugo grezzo, ha un colore che va dal marroncino al nero a causa di tutte le sostanze organiche disciolte e dei processi di ossidazione innescati dagli enzimi, che devono essere rimossi. Per eliminare eventuali microrganismi resistenti al calore si aggiunge un po’ di disinfettante, ad esempio anidride solforosa (SO2). A questo punto, come avviene per il succo proveniente dalla canna, si aggiunge dell’idrossido di calcio che fa precipitare una parte delle sostanze indesiderate. La CO2 viene fatta gorgogliare nel succo per far depositare il carbonato di calcio che porterà con sé altre impurità. Si aggiunge poi ancora anidride solforosa, circa 50 grammi per metro cubo, per prevenire ulteriori reazioni di brunimento e di degradazione del succo. Si procede con le fasi di evaporazione e cristallizzazione, esattamente come per lo zucchero di canna. Lo zucchero bianco ha una purezza superiore al 99,7 per cento. Il calcio precipita durante la fase di evaporazione mentre il contenuto residuo di anidride solforosa deve essere per legge inferiore a 15 mg/kg.

---

Il saccarosio viene prodotto dal metabolismo della canna da zucchero e dalla barbabietola. Semplificando potremmo dire che queste piante lo producono in maniera diversa. Questo porta a un diverso contenuto medio di un isotopo del carbonio, il 13C, più pesante del più comune 12C. Andando a misurare il contenuto di carbonio 13 nello zucchero si può risalire a quale pianta lo ha prodotto. Queste differenze comunque non hanno alcun effetto pratico sulle proprietà dello zucchero.

---


Lo zucchero di canna contiene 83 milligrammi di calcio ogni 100 grammi. La dose giornaliera suggerita è di 1000 milligrammi: per raggiungerla occorre mangiare un chilo e due etti di zucchero di canna. Meglio mangiare 100 grammi di parmigiano assumendo così già più della dose suggerita: 1184 milligrammi. In alternativa, la mozzarella ne contiene 505.

---

Pare che il biologico sia diventato all’improvviso la panacea per la salute, la biodiversità, il gusto e così via, e che i prodotti convenzionali siano al limite del tossico. Il lavoro di coloro che si dedicano da decenni a capire e migliorare il funzionamento complesso dei sistemi agricoli viene vanificato da organizzazioni e soggetti economici che hanno tutto l’interesse a dipingere sempre in modo roseo la produzione biologica, e non si fanno scrupoli, come abbiamo visto nei capitoli precedenti, a selezionare solo le pubblicazioni scientifiche favorevoli, senza citare le altre. Il biologico viene incastonato in una cornice idilliaca che promette solo vantaggi.

---









