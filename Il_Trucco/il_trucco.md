# Il trucco c'è e si vede: Inganni e bugie sui cosmetici. E i consigli per difendersi
_Beatrice Mautino_

---------------------------------

Chi lavora in laboratorio sa che per dare valore a un’osservazione è necessario disporre di un campione di controllo, un termine di paragone che permetta di notare le differenze fra la condizione «normale» e quella che interessa indagare.

---

Post hoc, ergo propter hoc, recita un sofisma latino, che tradotto significa: «Dopo questo, e quindi a causa di questo», implicando che, se il fenomeno B si manifesta dopo il fenomeno A, è stato necessariamente il primo a causare il secondo. Questo non è sempre vero, o quantomeno bisogna dimostrare l’effettiva relazione causale tra i due eventi, altrimenti rimane una semplice coincidenza.

---

L’imidazolidinil urea e le sue sorelle sono cessori di formaldeide, ovvero trasformandosi rilasciano formaldeide, un potente antimicrobico che ha la spiacevole caratteristica di essere cancerogeno, inserito nella lista dei cancerogeni «certi» stilata dall’Agenzia internazionale per la ricerca sul cancro (Iarc).

---

Gli acidi come l’acido citrico abbassano il pH e rendono l’ambiente ostile alla crescita di batteri e muffe, come sa chiunque abbia mai «messo via» delle verdure sottaceto.

---

**La regola è che non c’è una regola se non quella di diffidare da chi la fa troppo semplice, anche perché a volte nasconde qualcosa e, magari, ha dei secondi fini.**

---

[...] nel già citato Regolamento europeo n. 1223/2009, l’Ue stabilisce che i produttori dei cosmetici non sono obbligati a svolgere test preliminari all’immissione in commercio (come avviene invece per i farmaci), ma devono comunque garantirne l’innocuità «in condizioni d’uso normali», il che, tradotto in parole semplici, significa che, se non vogliono giocare alla roulette russa e rischiare multe salatissime e procedimenti penali, i test in qualche modo li devono fare. Quali? Sicuramente non quelli sugli animali. Almeno, non qui in Europa, nonostante alcuni pensino che si facciano ancora.

---

**Ma il cosmetico non è un farmaco e non può avere e vantare proprietà terapeutiche. Quindi, per esempio, una crema idratante per la pelle è un cosmetico, mentre una pomata antibiotica per la cura dell’acne è un farmaco.**

---

**Quindi, oltre a diffidare degli scienziati che ci regalano certezze, questa storia ci insegna a fare i conti con il fatto che il rischio zero non esiste. C’è sempre la probabilità che qualcosa ci faccia male, ma questo non ci impedisce di vivere e di correre più o meno volontariamente dei rischi.**

---

«Una lingua per adepti – continua Burkeman – aiuta le organizzazioni come Scientology a mantenere il controllo sui loro seguaci: quando all’esterno nessuno capisce di che cosa stai parlando, sei fortemente incentivato a parlare solo con la tua cerchia ristretta.»

---

Visto al microscopio, un capello ha una struttura a strati: un midollo al centro, avvolto da una corteccia che contiene il grosso delle fibre, ricoperta all’esterno da scagliette chiamate cuticole disposte come le lastre di pietra dei tetti delle baite di montagna. Queste scagliette sono costituite da strati di cellule morte e rappresentano una barriera formidabile sia contro i danni meccanici, sia contro l’eccesso di umidità. Avendo un sottile strato di grasso all’esterno, sono idrorepellenti. Quando si parla di capelli, ma anche di peli e unghie, la proteina che viene subito in mente è la cheratina, la componente principale della corteccia. È una proteina lunga, a forma di elica, che si organizza come se fosse una corda, con i singoli filamenti che si attorcigliano assieme per formare una microfibrilla che, a sua volta, si attorciglierà con altre sue simili per formare le macrofibrille che costituiranno le fibre della corteccia. A seconda della disposizione delle fibre, i capelli saranno lisci o ricci e manterranno la loro forma naturale grazie a quelli che i chimici chiamano legami a idrogeno e legami disolfuro. Figurateveli come dei pezzi di velcro che legano assieme proteine diverse o parti distanti di una stessa proteina. Ogni volta che ci facciamo la piega o usiamo la piastra, o anche solo ci laviamo i capelli, stacchiamo i pezzi di velcro corrispondenti ai legami a idrogeno. Per romperli è sufficiente un po’ di calore o di umidità, permettendoci di dare ai capelli una forma diversa. Sappiamo bene però che torneranno rapidamente al loro stato naturale. Se vogliamo che l’effetto, riccio per esempio, duri più a lungo dobbiamo fare la «permanente», cioè un trattamento che rompe gli altri legami, quelli disolfuro, molto più tenaci di quelli a idrogeno, per i quali il solo calore non basta, ma sono necessarie sostanze chimiche come il tioglicolato d’ammonio (ricordatevelo, perché tornerà dove meno ve l’aspettate) che attaccano il legame e lo rompono. Quindi, ricapitolando, abbiamo cellule morte, grassi, fibre e proteine. Vedete qualcosa di vivo qua in mezzo? La risposta è no. L’unica parte viva del capello è quella che sta all’interno del bulbo pilifero, ben nascosto dentro il cuoio capelluto.

---

[...] i capelli non respirano. Anche volendo, non potrebbero. Tolto il bulbo, tutto il resto è morto, anzi, non è mai stato vivo, non ha organi, organelli, pori, stomi e qualsiasi altra cosa che possa permettere loro di respirare.

---

La rimozione del sebo, l’utilizzo di troppa acqua, lo sfregamento con l’asciugamano e persino i tanto romanzati «cento colpi di spazzola prima di andare a dormire» sono azioni deleterie per i capelli.

---

**[...] prima ancora di chiederti quali siano le cause di un determinato fenomeno, accertati che il fenomeno esista davvero.**

---

Ripetiamolo assieme e stampiamocelo nella mente: la cellulite non è una malattia. È una caratteristica fisiologica, spiegano i due medici tedeschi, di alcuni tessuti adiposi. Il classico aspetto a buccia d’arancia deriverebbe da due fattori principali: il volume maggiore delle cellule adipose nelle persone, prevalentemente donne, che hanno la cellulite rispetto a quelle che non ce l’hanno e le differenze nell’architettura dei tessuti sottocutanei, in pratica l’impalcatura a base di collagene che tiene su quello che viene chiamato «pannicolo adiposo».

---

Negli anni, e attraverso l’uso di tecniche come la risonanza magnetica nucleare o la spettroscopia, le osservazioni di Nürnberger e Müller sono state confermate e integrate. Oggi non sappiamo solo che ci sono differenze legate al sesso, ma sappiamo anche che, per esempio, la cellulite non è legata all’essere più o meno grasse.

---

Negli ultimi anni, grazie all’abbassamento dei costi per questo genere di esami, i test genetici per diagnosticare qualunque cosa stanno spopolando. La struttura del messaggio promozionale ricalca lo schema del problema-soluzione: **si lancia un allarme, si individua un nemico, si propone una soluzione semplice.**

---

Insomma, il punto è che i test genetici sono una cosa seria. Parliamo di uno strumento molto utile e potente, ma che un medico serio non lascerebbe mai in mano a un paziente senza accompagnarlo con un’attenta valutazione.

---

Il collagene è mediamente molto grande e tende a depositarsi sulla superficie della pelle amplificando l’azione idratante della crema. I chimici hanno provato a spezzettarlo per renderlo delle dimensioni compatibili con l’assorbimento, ma anche in questo caso dobbiamo registrare un niente di fatto perché sarà anche un pezzo di ricambio, ma le cellule non sono officine e non sono in grado di integrare il collagene esistente con quello che gli forniamo noi: sono testarde e vogliono usare i loro ingredienti fatti in casa.

---

Posto che è difficile che il collagene assunto per via orale vada a sostituire quello della pelle, anche perché probabilmente viene del tutto smontato durante la digestione, se proprio si vuol provare è meglio uno stinco di maiale che di sicuro dà più soddisfazione o, volendo optare per una soluzione dietetica, i fogli di gelatina del supermercato, quelli che vengono comunemente chiamati colla di pesce, usati in pasticceria. Ve li portate a casa a un decimo del prezzo e con quello che vi avanza ci potete anche fare la panna cotta.

---

Gli Uva sono preponderanti. Costituiscono più del 90 per cento dei raggi Uv che incontriamo ogni giorno. Il resto è lasciato agli Uvb che, fortunatamente, vengono bloccati per la maggior parte dal grande filtro solare che sta sopra le nostre teste, lo strato di ozono. Gli Uvb sono pochi, si fermano negli strati più superficiali della pelle, ma sono i principali responsabili delle scottature.

---

Gli Uva sono più subdoli, perché non ci fanno scottare, ma penetrano nella pelle in profondità e lì, raggio dopo raggio, stimolano la formazione di radicali liberi che danneggiano sia le strutture che tengono su la pelle, provocando rughe e invecchiamento, sia il Dna delle cellule, inducendo mutazioni che aumentano il rischio di sviluppare tumori.

---

[...] se è vero che il vetro scherma i raggi Uvb è anche vero che gli Uva passano abbastanza indisturbati, come dimostrano le fotografie impressionanti dei volti di camionisti o tassisti con la metà del viso in ombra che sembra di vent’anni più giovane della metà che prende costantemente il sole dal finestrino.

---

[...] l’Agenzia internazionale per la ricerca sul cancro, dopo un lungo processo di revisione, ha concluso che sottoporsi a sedute abbronzanti aumenta il rischio di contrarre un melanoma e ha inserito questi trattamenti nell’elenco dei «sicuri cancerogeni».

---

Il meccanismo d’azione che porta alla formazione dei tumori della pelle è dovuto agli effetti distruttivi dei raggi Uv, gli stessi che portano i melanociti a difendersi producendo più melanina. Parliamo principalmente di mutazioni del Dna, ma non solo. Gli Uv infatti agiscono anche aumentando i processi infiammatori, come sperimentiamo ogni volta che ci viene un eritema e come sa chi vede rifiorire il proprio herpes dopo ogni bagno di sole, e riducendo le difese immunitarie dell’organismo.

---

[...] le risposte semplici non sono quasi mai quelle corrette e che tutto dev’essere contestualizzato e messo nell’ottica di un bilancio fra rischi e benefici, perché tutto può far male, ma esistono mali peggiori di altri.

---

La reazione di Maillard degli autoabbronzanti, infatti, avviene con le proteine dello strato più superficiale della pelle e non stimola la produzione di melanina, quindi non protegge le cellule, ma ha solo una funzione estetica.

---

[...] «La qualità c’è per tutti, la sicurezza anche. Poi c’è chi li fa meglio e chi li fa peggio, ma non è il prezzo a fare la differenza». Quindi, per quanto delle differenze esistano, possiamo dire con una certa cognizione di causa che in un mondo fatto di artigianato industriale in cui la variabilità delle materie prime conserva un certo peso e la «mano» del formulatore si sente ancora, esiste una sostanziale omogeneità fra i prodotti delle grandi multinazionali. Che è un’informazione che da un lato rassicura, ma dall’altro disorienta perché obbliga a ragionare in maniera completamente diversa sui prodotti.

---

[...] quello che vorrei vi rimanesse dalla lettura di questo libro non sono tanto le informazioni che ho raccolto o gli aneddoti che vi ho raccontato. Vorrei che vi rimanessero gli strumenti per districarvi nella giungla delle false promesse del marketing. A partire da un buon sistema di allerta. Nel mio caso, a farlo scattare è stato il non sapone con tutti i suoi claim, asterischi e bollini, ma nel vostro potrebbe essere una spuma per capelli, un deodorante o un burrocacao per le labbra.

---

[...] la percentuale di acqua nel nostro corpo non va a modificare la struttura dei tessuti.

---

Da qualche anno circola l’idea che il nostro corpo accumuli tossine che si trasformano man mano in cellulite, rughe e altre disgrazie. Seguendo lo schema del problema-soluzione, di cui abbiamo già parlato diffusamente, ecco che il mercato ci mette a disposizione trattamenti «detox» che aiuterebbero il nostro organismo a liberarsi delle tossine. Se dovessi scegliere un mito su tutti, uno che proprio non ha alcun senso, tra quelli inventati a tavolino per creare un bisogno, eleggerei questo a mito del millennio. Vi siete mai chiesti quali siano queste tossine? Vi siete accorti che non le si nomina mai singolarmente? Avete mai letto di esperimenti in cui si misurano le quantità di tossine eliminate grazie al beverone che cercano di venderci? È tutto lasciato alla nostra immaginazione perché la sostanza non c’è.

---

**Grazie infine ad Alexandra Elbakyan, la scienziata kazaka fondatrice di Sci Hub, la più grande biblioteca scientifica virtuale e open access del mondo, che ha sfidato i colossi dell’editoria rischiando la propria libertà per mettere a disposizione di tutti la conoscenza scientifica. Senza di lei non avrei potuto accedere alle centinaia di articoli che ho letto per documentarmi.**

---